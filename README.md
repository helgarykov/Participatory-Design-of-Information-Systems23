## Participatory-Design-of-Information-Systems23 (February - April 2023)

Kurset giver de studerende viden og færdigheder, så de i projektgrupper sammen med brugere, ledelse og andre IT-professionelle kan designe effektive og nyttige informationssystemer, der meningsfuldt understøtter menneskelige aktiviteter. I kurset undervises der i en metode, der skaber grundlaget for efterfølgende udvikling og implementering af bæredygtige IT-anvendelser.
 
**I kurset vil den studerende lære:**

A) At indsamle, systematisere og beskrive en velunderbygget forståelse af brugerbehov
B) At udvikle og beskrive i tekst, grafik og en simpel prototype en samlet vision for et kommende informationssystem set i sammenhæng med brugskonteksten
C) Hvordan krav og ønsker til et nyt eller forbedret informationssystem kan beskrives og prioriteres i samarbejde med potentielle brugere og deres ledelse
D) Hvordan personlige data håndteres med hensyn til privacy i en brugercentreret designproces.

**Viden om**

En samlet metode med principper for og teknikker og værktøjer til udvikling af brugsscenarier, prototyper mv. med henblik på at udforske designrummet i samarbejde med potentielle brugere af informationssystemet.
Teknikker til at evaluere design-alternativer til belysning af fordele og ulemper ved alternativerne.
Design og evaluering af interaktion mellem mennesker og informationssystem.
Planlægning, vurdering og regulering af et IT-designprojekt i en agil, iterativ og læringsorienteret designproces.
Dokumentation af IT-løsningen, og effektiv informationsudveksling mellem udviklere, brugere og ledelse gennem udviklingsprocessens forskellige trin.
 
**Færdigheder i**

Som deltager i en projektgruppe bestående af IT- og domæneeksperter at planlægge og styre en agil designproces, som indenfor resurse- og tidsmæssigt begrænsede rammer forbereder realisering af et ny og forbedret informationssystem.
At undersøge, diskutere og afveje styrker og svagheder i udvalgte design-alternativer for et kommende informationssystem.
 
**Kompetencer i**

•    At analysere, designe og vurdere kvaliteter i et påtænkt informationssystem set fra et helhedssynspunkt, der kombinerer både IT-tekniske og bruger-orienterede aspekter.
•    Som deltager i en IT-projektgruppe at samarbejde med potentielle brugere, ledelse og andre systemudviklere om målrettet forberedelse af realisering af et nyt eller forbedret informationssystem.